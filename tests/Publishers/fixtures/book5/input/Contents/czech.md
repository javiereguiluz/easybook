# O původu druhů #

O původu druhů či O vzniku druhů (plný anglický titul On the Origin of Species 
by Means of Natural Selection, or the Preservation of Favoured Races in the 
Struggle for Life, česky O vzniku druhů přírodním výběrem, neboli uchováním 
prospěšných plemen v boji o život) je kniha, v níž britský přírodovědec 
Charles Darwin 24. listopadu 1859 poprvé uveřejnil svou evoluční teorii, 
založenou na přírodním výběru, tedy přežití a množení jedinců lépe 
přizpůsobených podmínkám, ve kterých žijí. Předložil množství důkazů, že 
rozmanitost života vznikla rozrůzňováním druhů ze společných předků. Darwinova 
kniha vyvolala rozsáhlou diskuzi, nejen přírodovědnou, ale i filosofickou a 
teologickou. Přestože teorie v ní vyložené byly později mnohokrát 
modifikovány, doplňovány a upřesňovány, jejich základní myšlenka se dodnes 
považuje za vědecké východisko pro pochopení vývoje druhového bohatství na 
naší planetě.

Nové biologické objevy byly vysvětlovány rozličnými evolučními teoriemi už 
před Darwinem. Ideje o přeměně druhů vedly ke sporům s věřícími zastávajícími 
názor, že druhy jsou neměnnou součástí předem dané hierarchie a člověk je 
jedinečný, nikoliv příbuzný se zvířaty. Během první poloviny 19. století 
trvalo úzké sepětí anglického přírodovědného establishmentu s anglikánskou 
církví, věda byla totiž součástí přirozené teologie. A tak přestože politické 
a teologické důsledky evolučních teorií byly intenzivně diskutovány a podpora 
těchto myšlenek mezi opozičními biology i veřejností postupně rostla, 
nezískala myšlenka o možnosti změny druhu v jiný podporu hlavního proudu vědců.

## Okolnosti ##

Vývoj před Darwinovou teorií

V pozdějších vydáních knihy sledoval Darwin evoluční myšlenky až do doby před 
Aristotelem. Text, který cituje, je Aristotelův souhrn myšlenek staršího 
řeckého filosofa Empedokla. Dávní Církevní Otcové a středověcí evropští učenci 
interpretovali příběh o stvoření světa spíše alegoricky než historicky 
literárně. Organismy byly popsány svým mytologickým a heraldickým významem, 
jakož i fyzickým vzezřením. Lidé věřili, že příroda je nestabilní a vrtošivá a 
ze spojení dvou druhů se rodí monstra. Přijata byla také teorie spontánního 
vzniku, tedy vzniku živé hmoty z neživé.

Cuvierova ilustrace dolní čelisti a) mamuta, b) slona indického, využitá při 
důkazu existence vyhynutí.
Reformace inspirovala doslovný výklad Bible, jehož představy stvoření byly v 
rozporu s objevy perspektivní vědy. Ta totiž usilovala o vysvětlení souhlasná 
s mechanickou filosofií Reného Descarta a empirismem Baconovy metody. Po vřavě 
Anglické občanské války chtěla Královská společnost ukázat, že věda neohrožuje 
náboženskou ani politickou stabilitu. John Ray rozvinul vlivnou přirozenou 
teologii racionálního řádu. Podle jeho systematiky jsou druhy neměnné a pevné, 
jejich adaptace a složitost byla vytvořena Bohem a poddruhy vykazují malé 
rozdíly způsobené místními podmínkami. V Božím dobročinném sestavení 
masožravci působí rychlou smrt, utrpení způsobené parasitismem byl však 
záhadný problém. I biologická klasifikace zavedená Carlem Linné v roce 1735 
zobrazovala druhy jako souladné s Božím plánem. Roku 1766 navrhl Georges 
Buffon možnost, že některé podobné druhy, jako třeba koně a oslové nebo tygři, 
lvi a leopardi, mohou pocházet ze společného předchůdce. Ussherova chronologie 
z 50. let 17. století odhadovala vznik na rok 4004 př. n. l., ale od 80. let 
téhož století geologové předpokládali svět mnohem starší. Werneriáni 
uvažovali, že podloží jsou usazeniny vzniklé ústupem oceánu, avšak James 
Hutton předložil sebeudržující nekonečný cyklus, předpovídaje tak 
uniformitarianismus.
