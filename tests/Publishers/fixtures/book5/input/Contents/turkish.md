# Türlerin Kökeni #

Türlerin Kökeni, İngiliz doğa tarihçisi Charles Darwin'in 24 Kasım 1859'da 
yayınlanan kitabı. Orijinal adı, “Doğal Seçilim Yoluyla Türlerin Kökeni ya da 
Hayat Kavgasında Avantajlı Irkların Korunumu Üzerine" idi ve 1872'de "Türlerin 
Kökeni" olarak değiştirildi. Bilim tarihinin en önemli çalışmalarından biridir.

Çalışma, Darwin'in HMS Beagle gemisi ile 1831-1836 yılları arasında yaptığı 
araştırma gezisi sonrasında, özellikle Galapagos adalarındaki gözlemlerine 
dayandırarak oluşturduğu biyolojik evrim kuramı üzerinedir.

Türlerin Kökeni Türkçe'ye ilk kez, yayımlanmasından 111 yıl sonra, 1970 
yılında, Öner Ünalan tarafından çevirilmiş ve Onur Yayınları tarafından 
basılmıştır.

Charles Darwin’in eseri Marx ve Engels'in de yoğun ilgisini çekmiştir. 
Darwin’in eseri yayınlanır yayınlanmaz Engels, Marks’a yazdığı mektupta şöyle 
demiştir : "Şu anda kitabını okumakta olduğum Darwin , tek kelimeyle muhteşem".
Marks da kitabı "Bizim görüşlerimizin doğal tarih temelini içeren kitap işte
budur." şeklinde nitelemiştir.

Darwin hakkındaki en önemli yanılgı ve önyargı, Darwin'in insan kökenini 
maymunlara dayandırdığına dair iddialardır. Tam aksine Darwin bu konuda 
uyarıda bulunmaktadır. İnsan, maymunlarla aynı türden gelmektedir ama 
maymunların evrimi sonucu ortaya çıkmamıştır. Ortak atadan bir ayrılma söz 
konusudur.

## Kuramın doğuşu ##

Darwin, incelemelerinden türlerin sabit olmadığını, uzun süreli de olsa çevre 
koşullarına göre değiştiğini öğrenmişti. Ancak bu süreci tetikleyenin ne 
olduğu konusunu henüz açıklayamamıştı. İngiltere’ye döndükten sonra üzerinde 
çalıştığı ve görüşlerine değer verdiği doğa bilimcilerle tartıştığı konu 
esasta buydu.

Darwin evrim teorisini kurarken, ona ışık tutan ve onu etkileyen Malthus’un 
"Nüfus Üzerine Deneme" adlı kitabındaki: "Bütün canlılar bir varolma ya da yok 
olma savaşı içindedir , savaşların nedeni nüfus artışıdır , çünkü beslenme 
kaynakları sınırlıdır ve bunlara sahip olmak için insanlar zorunlu olarak 
savaş yürütmek zorunda kalmaktadırlar ve bu savaşta güçlüler zayıfları ezer 
geçer" şeklindeki tezleri oldu.
Malthus’un tezindeki varolma savaşıyla kendi gözlemleri arasında bağ kuran 
Darwin, evrim teorisininin itici gücünün ne olduğuna yanıt veriyor ve bunu 
doğal seçilim ve çevreye uyum olarak tanımlıyordu.

Darwin, bir doğa bilimcisi olarak gözlemlerinden sonuçlar çıkarmaya 
başladığından beri dinden ve kiliseden kopmuş olan Charles Darwin bu son adımı 
atmaktan ve teorisini dünyaya açmaktan düpedüz çekiniyordu. Notlarını üzerine 
"ölümümden sonra açılacak" diye yazarak paketlemişti. Bu paket ve eklediği 
yeni notları neredeyse yirmi yıl Charles Darwin’in evinin merdiven altındaki 
süpürgeliğinde, sandıkta durmuştur.
