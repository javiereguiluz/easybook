# O powstawaniu gatunków #

O powstawaniu gatunków (On the Origin of Species) – praca naukowa Karola 
Darwina opublikowana w 1859. Darwin zawarł w niej podstawy swojej teorii 
ewolucji, przez co książka ta stała się jedną z najważniejszych prac w 
historii nauk przyrodniczych w ogólności.

Pełny tytuł dzieła brzmiał O powstawaniu gatunków drogą naturalnego doboru 
czyli o utrzymywaniu się doskonalszych ras w walce o byt (On the Origin of 
Species by Means of Natural Selection, or the Preservation of Favoured Races 
in the Struggle for Life), jednak w 6. wydaniu z 1872 roku tytuł skrócono do 
The Origin of Species.

W O powstawaniu gatunków Darwin wysunął teorię o ewolucji gatunków w procesie 
naturalnej selekcji. Książka gromadziła zebrane przez niego na przestrzeni 
lat, głównie podczas jego podróży statkiem Beagle w latach 30. XIX wieku, 
dowody na istnienie doboru naturalnego.

Język książki jest jasny i przejrzysty nawet dla niespecjalistów, co 
przyczyniło się do dużego zainteresowania dziełem po jego wydaniu. Praca 
wzbudziła również kontrowersje, jako że przeciwstawiała się ówczesnym teoriom 
przyrodniczym, próbującym godzić wiedzę biologiczną z Biblią. Wzbudziła przez 
to ożywioną debatę w środowisku biologów, filozofów i ludzi Kościoła. Sama 
teoria ewolucji z pewnymi zmianami stała się powszechnie akceptowana w 
środowisku naukowym, jednak kontrowersje z nią związane trwają do dziś.

## Tło ##

Idea biologicznej ewolucji narodziła się na wiele lat przed publikacją O 
powstawaniu gatunków przez Darwina i była przedstawiana już w czasach 
starożytnych przez greckich i rzymskich atomistów, przede wszystkim Lukrecjusza
. Jednak myśl chrześcijańska w średniowiecznej Europie upowszechniła pogląd o 
powstaniu gatunków na drodze boskiej kreacji, tak jak to przedstawiono w 
Księdze Rodzaju. Protestantyzm upowszechnił Biblię i przyniósł bardziej 
dosłowne interpretacje jej zawartości. Przyrodnicy, od Linneusza począwszy, 
opisywali nowe gatunki, które uważali za dzieła Boga, a popularnym poglądem 
było pochodzenie każdego gatunku od pary stworzonej bezpośrednio przez Stwórcę 
w nie tak bardzo odległej przeszłości. W początkach XIX wieku powszechnie 
przyjęte było w świecie europejskiej nauki, że zarówno świat przyrody, jak i 
hierarchiczna struktura społeczna są ustalonym przez Boga porządkiem.

Pomysł, że skamieniałości są pozostałościami wymarłych gatunków, został po raz 
pierwszy wysunięty przez Roberta Hooke'a w połowie XVII wieku. Teoria 
stopniowo zyskała akceptację, co doprowadziło do szeregu teorii geologicznych 
tłumaczących wymarcie tych gatunków. Teoria Jamesa Huttona z 1785 przewidywała 
stopniowe zmiany na przestrzeni tysiącleci. Inni proponowali rozwiązania 
zawierające pewne elementy teorii ewolucji. W 1796 pradziadek Karola Darwina, 
Erasmus Darwin, na którego myśl wpłynął m.in. Lord Monboddo, zaproponował 
wspólne pochodzenie organizmów "nabywających nowe części" w odpowiedzi na 
bodźce i następnie przekazujących je swojemu potomstwu. W 1809 Jean-Baptiste 
Lamarck przedstawił zbliżoną teorię, w myśl której "potrzebne" cechy były 
rozwijane przez ich używanie. W tym czasie termin ewolucji (z łacińskiego 
"evolutio", co oznacza "rozwijać się jak zwój") było używane w odniesieniu do 
sekwencji wydarzeń, zwłaszcza gdy wynik był w pewien sposób zawarty w tym 
wydarzeniu od początku, zatem Lamarck nie zastosował tego określenia wobec 
procesu, w myśl którego organizm rozwijał pewną cechę w ciągu swojego życia, i 
wprowadził określenie "transmutacji".

Teorie te odbierane były w Wielkiej Brytanii jako atak na porządek społeczny, 
dopiero co zagrożony przez następstwa rewolucji francuskiej i amerykańskiej. W 
Anglii historia naturalna była domeną uczelni kształcących kler Kościoła 
anglikańskiego, na podstawie teologii naturalnej Williama Paleya. Brytyjscy 
naturaliści przyjęli wyjaśnienie zapisu kopalnego podane przez teorię 
katastrofizmu Georges'a Cuviera, w myśl której organizmy roślinne i zwierzęce 
były w odstępach czasu unicestwiane, a części ich ciał były zużywane przez 
kreację nowych organizmów ex nihilo (z niczego), modyfikując ją odpowiednio by 
nawiązać do biblijnej opowieści o potopie. Idee Lamarcka zostały przejęte 
przez radykałów, których zamierzeniem był przewrót władzy i rozszerzenie prawa 
głosu na klasy niższe.
